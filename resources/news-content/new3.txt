<h2 style="font-size: 1.5rem; font-weight: bold; text-align:center; margin-bottom:1rem;">
    “พัคซอจุน” (Park Seo Joon) เปิดใจถึงการร่วมงานกับ Marvel Studios
</h2>

<p>
    ทำเอาแฟนๆ เป็นปลื้มและเซอร์ไพรส์กันยกใหญ่ เมื่อล่าสุด “เดอะ การ์เดียน” (The Guardian) 
    สื่อดังแดนผู้ดีอังกฤษ ได้เผยสัมภาษณ์กับ “พัคซอจุน” (Park Seo Joon) 
    พระเอกขายดีชาวเกาหลีใต้ที่เตรียมมีผลงานหนังซูเปอร์ฮีโร่เรื่อง 
    <b>The Marvels</b> หรือภาคต่อหนัง <b>Captain Marvel</b> กับค่ายมาร์เวล (Marvel Studios)
</p>

<p>
    ซึ่งก่อนจะมีการเผยบทสัมภาษณ์ ทาง The Guardian มีการเกริ่นถึงผลงานดังก่อนหน้านี้ของ 
    “พัคซอจุน” ไม่ว่าจะเป็นบทบาทในซีรีส์ฮิตตั้งแต่ <i>She Was Pretty</i> (2015) 
    มาจนถึง <i>Itaewon Class</i> (2020) และนอกจากนี้ยังเล่นรับเชิญในบทสำคัญในผลงานหนัง 
    สี่รางวัลออสการ์อย่าง <i>Parasite</i> ด้วย 
    (<a href="https://www.theguardian.com/film/2022/mar/03/park-seo-joon-marvel-bts-netflix-itaewon-class" target="_blank">
    คลิกอ่านบทสัมภาษณ์ของ The Guardian</a>)
</p>

<p>
    “พัคซอจุน” วัย 33 ปี บอกกับ The Guardian ว่า ตอนที่รู้ว่าทางมาร์เวลต้องการคุยด้วย 
    ตัวเขาเองไม่อยากจะเชื่อเลยจริงๆ ใครจะคิดว่าทางมาร์เวลจะติดต่อเขามา 
    แต่บอกตามตรงว่าการให้สัมภาษณ์กับสื่อในประเด็นนี้ ทำให้เขาแอบเหงื่อตกจริงๆ 
    เพราะบทที่เขาได้รับในผลงานกับทางมาร์เวลยังไม่มีการเปิดเผยออกมา 
    และอย่างที่แฟนๆ ทราบว่าเขาต้องเก็บเรื่องนี้เป็นความลับอย่างมิดชิดไปจนกว่าจะถึงเวลาที่เปิดเผยได้
</p>

<p>
    ส่วนถ้าจะถามว่าทำไมถึงตกปากรับเล่นโปรเจกต์หนังมาร์เวล 
    ทาง “พัคซอจุน” วัย 33 ปี บอกอย่างตรงไปตรงมาว่าเพราะตัวเขาไม่ใช่คนที่จะกลัวกับความท้าทาย 
    หรือความยากลำบาก ซึ่งเขาไม่ได้หมายถึงว่าเขาเก่งที่สุด 
    แต่เพราะไม่ว่าจะเป็นผลงานในเกาหลีใต้หรือฮอลลีวูด ทุกงานคือความท้าทายสำหรับเขาเสมอ 
    ดังนั้นทุกครั้งที่เจอความท้าทายใหม่เขาก็จะแอบสั่นๆ ตลอด 
    ซึ่งสำหรับโปรเจกต์ของทางมาร์เวลครั้งนี้ 
    ทุกคนรอบตัวช่วยเหลือเขาดีมากจนทำให้การทำงานของเขาเข้าที่เข้าทางได้อย่างรวดเร็ว
</p>

<div style="text-align:center; margin:1.5rem 0;">
    <img src="https://www.tnnthailand.com/static/images/3c821cc4-31e3-4665-96c2-cc4adef712da.jpg" 
         alt="พัคซอจุน The Marvels" 
         style="width:60%; height:auto; display:block; margin:auto; border-radius:12px; box-shadow:0 4px 8px rgba(0,0,0,0.2);">
</div>

<p>
    ทั้งนี้ ทาง The Guardian เปิดเผยว่าการสัมภาษณ์ “พัคซอจุน” ครั้งนี้เป็นช่วงที่เจ้าตัวเพิ่งลัดฟ้ากลับถึงกรุงโซล 
    หลังเสร็จจากบินมาถ่ายทำหนัง <b>The Marvels</b> ที่กรุงลอนดอนเพิ่งแล้วเสร็จ 
    โดยหนังกำหนดชนโรงกลางเดือนกุมภาพันธ์ปีหน้า
</p>

<p>
    โดยล่าสุดเมื่อช่วงกลางสัปดาห์ “พัคซอจุน” ที่เพิ่งพ้นกักตัวจากการติดโควิด-19 
    ก็ได้ลัดฟ้าไปฮังการีเพื่อถ่ายทำหนังเกาหลีเรื่องใหม่อย่าง <b>Dream</b> 
    ซึ่งเขานำแสดงกับ “ไอยู” หรือ “อีจีอึน” (IU) 
    หนังบอกเล่าเรื่องราวของนักเตะอาชีพที่ได้มาคุมทีมนักฟุตบอลเด็กเร่ร่อน 
    ที่ได้เป็นตัวแทนเกาหลีใต้ไปชิงถ้วยบอลโลก
</p>
