<h2 style="font-size: 1.5rem; font-weight: bold;">BTS ประกาศจัดคอนเสิร์ตออนไลน์ ‘PERMISSION TO DANCE ON STAGE’ ในวันที่ 24 ตุลาคมนี้</h2>

<p>ถึงแม้ว่าจะยังพบกับ 7 หนุ่มวง BTS ตัวจริงไม่ได้ แต่พวกเขาก็ไม่เคยปล่อยให้ ARMY ทั่วโลกต้องคิดถึง เพราะล่าสุด BTS ประกาศการจัดคอนเสิร์ตออนไลน์ในชื่อ Permission to Dance on Stage ในวันที่ 24 ตุลาคมนี้</p>

<img src="https://s.isanook.com/jo/0/ud/484/2423325/efr1vuzumaazm9x.jpg?ip/resize/w728/q80/jpg" alt="BTS Permission to Dance on Stage" style="width:60%; height:auto; display:block; margin: 1rem auto 0 auto;">

<p>BTS ปล่อยคลิปวิดีโอประกาศเรื่องการจัดคอนเสิร์ตออนไลน์ในครั้งนี้ผ่านช่อง BANGTANGTV ใน YouTube โดยกล่าวว่า “พวกเราจะเจอกับ ARMY ผ่านการสตรีมมิงในออนไลน์” พร้อมกับเชื้อเชิญให้แฟนเพลงมาร่วมสนุกกับพวกเขาในวันนั้น และปิดท้ายด้วยการร้องเพลง Permission to Dance หนึ่งท่อนอย่างสนุกสนาน พร้อมกับโพสต์โปสเตอร์คอนเสิร์ตผ่าน Twitter อีกด้วย</p>

<p>Permission to Dance on Stage จะเป็นคอนเสิร์ตออนไลน์ครั้งแรกในปี 2021 ของหนุ่มๆ ซึ่งก่อนหน้านี้พวกเขาก็เพิ่งจะจัดงานแฟนมีตติ้งรูปแบบออนไลน์ในชื่อ Muster Sowoozoo ไปเมื่อเดือนมิถุนายนที่ผ่านมา ซึ่ง BTS ก็สร้างความสนุกสนานทั้งร้องทั้งเต้นและเล่นตลกกันแบบจัดเต็มในสเตเดียมใหญ่อลังการไม่แพ้คอนเสิร์ตที่มีผู้ชมจริงแบบปกติเลย และงานนั้นก็มีแฟนคลับเข้าชมทั้งหมด 1.3 ล้านคนจากทั่วโลกเลยทีเดียว</p>

<p>คอนเสิร์ต Permission to Dance on Stage อาจปลอบประโลมแฟนเพลงที่ผิดหวังจากการยกเลิกทัวร์คอนเสิร์ต Map of the Soul เนื่องจากสถานการณ์โควิดในหลายพื้นที่ทั่วโลกยังไม่แน่นอนได้บ้าง โดยตอนนี้แฟนๆ ก็ต้องติดตามวันที่และช่องทางในการซื้อบัตรที่น่าจะมีการประกาศออกมาอีกครั้งในสัปดาห์หน้านี้ต่อไป</p>
